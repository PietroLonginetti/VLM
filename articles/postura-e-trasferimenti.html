<div class="chapter-container">
    <h1>POSTURA E TRASFERIMENTI</h1>
    <p>Una corretta postura in carrozzina e a letto ti consentirà di diminuire molto la possibilità di
        sviluppare gravi problemi come:
    </p>
    <ul>
        <li><strong>Lesioni da pressione:</strong> per capire cosa sono e come prevenirle leggi il capitolo <a href="article.php?name=cura-della-pelle">cura della pelle</a>. Come leggerai, oltre all’abitudine di spostare il peso più volte durante la
            giornata, è necessario che tu prenda quella di avere sempre una corretta postura in
            carrozzina e di posizionarti bene a letto, per evitare così forze di taglio, stiramenti o
            pressioni eccessive su alcune zone chiave della tua pelle.
        </li>
        <li><strong>Scoliosi:</strong> è una deformazione della colonna vertebrale che porta a deviazioni rispetto
            alle curve fisiologiche. Questo può portare a gravi conseguenze come: accorciamenti
            muscolari, riduzione delle funzionalità cardiorespiratoria e formazione di lesioni da
            pressione. Una postura inadeguata mantenuta a lungo, soprattutto in persone con
            una muscolatura debole a livello del tronco, può portare facilmente a questa
            deformità e quindi è fondamentale che tu sappia quali posture mantenere e quali
            evitare, oltre ad utilizzare ausili adatti alle tue esigenze (vedi il capitolo <a href="article.php?name=ausili">ausili</a>).
        </li>
        <li><strong>Tendinopatie:</strong> sono infiammazioni ai tendini che possono verificarsi, oltre che per
            usura o sforzi eccessivi, anche per posture scorrette mantenute a lungo.
        </li>
        <li><strong>Contratture e retrazioni muscolari:</strong> dovute a un eccessivo affaticamento del
            muscolo o a una posizione in accorciamento mantenuta a lungo (vedi il capitolo
            <a href="article.php?name=problemi-associati">problemi associati</a>). Se non corrette possono portare anche ad un vero e proprio
            “blocco” articolare (anchilosi).
        </li>
        <li><strong>Complicanze cardiorespiratorie:</strong> una cattiva postura cronica può influenzare la spina
            dorsale e la gabbia toracica, che a sua volta può avere effetti negativi sui polmoni e
            sul cuore.</li>
    </ul>
    <ul id="index" class="list-group">
        <li class="list-group-item"><a href="#Postura-in-carrozzina">Postura in carrozzina</a></li>
        <li class="list-group-item"><a href="#Postura-a-letto">Postura a letto</a></li>
        <li class="list-group-item"><a href="#Trasferimenti">Trasferimenti</a></li>
    </ul>
</div>

<div id="postura-in-carrozzina" class="chapter-container">
    <h4>Postura in carrozzina</h4>
    <p>La carrozzina, insieme al cuscino antidecubito, è l’ausilio più importante per le persone con
        lesioni midollare e per questo è fondamentale che sia scelta e regolata correttamente (vedi
        il capitolo <a href="article.php?name=ausili">ausili</a>). Tuttavia, per quanto una carrozzina regolata correttamente sia già un
        “aiuto” al mantenimento della corretta postura, è necessaria anche una tua attenzione
        attiva.
        È importante cambiare frequentemente la postura sulla carrozzina ma devi anche sapere
        come tornare a una postura ben dritta e simmetrica.
        Ricorda che l’alterazione o l’assenza della sensibilità delle parti del corpo sotto il livello di
        lesione potrebbe renderti difficile distinguere quando stai adottando una postura scorretta;
        impara quindi a osservarti e a sfruttare la sensibilità delle parti del corpo sopra il livello di
        lesione per controllare e correggere la tua postura.
    </p>
</div>

<div class="rounded-pill banner"> Quando ti posizioni sulla carrozzina, devi sederti con la parte inferiore sul retro
    del sedile ben appoggiata allo schienale, il tronco e la testa simmetrici, tutti e quattro gli
    arti in appoggio nel normale allineamento, il peso distribuito uniformemente su un'area
    ampia come possibile e le curve anatomiche della colonna vertebrale mantenute.
</div>

<div>
    <p>Di seguito trovi un elenco degli elementi più importanti di una postura corretta in carrozzina
        e cosa invece evitare, ma ricorda prima di tutto di seguire le indicazioni del tuo
        fisioterapista, il quale potrebbe indicarti alcune modifiche posturali personalizzate.
    </p>
    <ul>
        <li><strong>Comodità:</strong> mantenere la corretta postura in carrozzina dovrebbe essere facile e
            comodo, se per seguire i consigli del fisioterapista devi stare scomodo o affaticarti, è
            probabile che vadano riviste alcune regolazioni della carrozzina.
        </li>
        <li><strong>Scivolamento in avanti del sedere:</strong> da evitare, in quanto crea forze di taglio che
            possono favorire la formazione di lesioni da pressione. Cerca quindi di posizionarti
            indietro col sedere e, se ti accorgi che ti devi riposizionare troppo spesso, parlane col
            tuo fisioterapista per considerare una possibile modifica al cuscino o alla carrozzina.
            Le stesse considerazioni devono essere fatte se il sedere si inclina o ruota verso un
            lato. Considera inoltre che ogni deviazione della posizione del sedere porta con sé
            una conseguente alterazione della postura della schiena.
        </li>
        <li><strong>Schiena dritta e appoggiata allo schienale:</strong> dovresti sempre essere in grado di
            appoggiare la tua schiena comodamente allo schienale della carrozzina, senza
            ritrovarti troppo flesso in avanti o indietro, né piegato da un lato. Se mantenere la
            schiena dritta ti è difficile o ti affatica troppo è possibile che vada modificata
            l’angolazione o l’altezza dello schienale.
        </li>
        <li><strong>Uso dei braccioli (se previsti per la tua carrozzina):</strong> i braccioli ti consentono di
            appoggiare le braccia e scaricare il loro peso senza sforzare le spalle e alleggerendo il
            carico sugli ischi. Sono regolati ad un’altezza pensata appositamente per svolgere
            correttamente questa funzione, quindi se devi rimuoverli attento a rimetterli nella
            stessa posizione.
        </li>
        <li><strong>Uso dell’appoggiapiedi:</strong> non sottovalutare l’importanza dell’uso delle/a pedane/a
            appoggiapiedi in quanto servono a scaricare il peso delle gambe e a evitare lo
            scivolamento del sedere in avanti.
        </li>
    </ul>
    <p>Cerca quindi di prestare sempre attenzione alla tua posizione nella carrozzina e, se puoi,
        correggi immediatamente posture scorrette, se invece non sei in grado di riposizionarti
        autonomamente chiedilo al tuo caregiver.
    </p>
</div>

<hr>

<div id="postura-a-letto" class="chapter-container">
    <h4>Postura a letto</h4>
    <p>Quando sei a letto è necessario che tu sia correttamente posizionato supino (a pancia in su),
        prono (a pancia in giù) o sul fianco e che tali posture siano modificate ad intervalli regolari.
        Le regioni cutanee a rischio devono essere rigorosamente protette da materiale
        antidecubito e mantenute in posizione con l’ausilio di cuscini o supporti adeguati. Inoltre, le
        articolazioni non devono essere in posizioni che possano danneggiarle stirando i tessuti
        capsulari o tendinei. La frequenza dei cambi posturali dipenderà dalle tue caratteristiche e
        quindi ti saranno dati consigli personalizzati dal tuo fisioterapista in base alle tue esigenze.
        In linea generale la postura supina va modificata almeno ogni 2 ore, mentre il decubito
        prono può essere mantenuto per periodi più prolungati senza necessità di spostamenti:
        durante la notte può consentire di dormire otto ore senza interruzione, previene le
        deformità in flessione di anche e ginocchia e riduce l’ipertono agli arti inferiori. La posizione
        prona va evitata nell’immediato periodo post-traumatico e se hai difficoltà respiratorie. In
        postura supina è necessario fare molta attenzione alla regione sacrale e ai talloni; in
        decubito laterale è importante proteggere le ginocchia, i trocanteri e i malleoli. La posizione
        laterale a 90° è la meno consigliata per l’alta pressione che va a creare sui trocanteri.
        Un’altra posizione da poter assumere a letto, soprattutto durante il giorno, è quella
        semiseduta, che ti può permettere di socializzare o mangiare, se hai bisogno di rimanere a
        letto.
        Qui sotto troverai delle immagini per ogni posizione che puoi assumere a letto con accanto
        una breve descrizione.
    </p>
</div>

<div class="rounded-pill banner"> Il numero di cuscini utilizzati per ottenere la posizione ottimale dipende dalla loro
    forma, consistenza e dimensione.
</div>

<div>
    <ul>
        <li class="m-3"><strong>Supino:</strong> un cuscino sostiene la testa, il collo e la parte superiore delle spalle. Un
            cuscino (o più) sostiene le gambe, evitando così l’appoggio dei talloni sul letto. Un
            cuscino, in fondo al letto, sostiene la pianta del piede e può servire ad alleggerire il
            peso delle coperte. Puoi utilizzare dei cuscini su cui appoggiare le braccia lungo i
            fianchi. Controlla di essere disposto al centro del letto.
        </li>
        <li class="m-3"><strong>Semiseduto 30°:</strong> i due snodi del letto sono inclinati a 30°. Un cuscino sostiene la
            testa, il collo e la parte superiore delle spalle. Un cuscino sostiene le gambe,
            evitando così l’appoggio dei talloni sul letto. Un cuscino (o più), in fondo al letto,
            sostiene la pianta del piede e può servire ad alleggerire il peso delle coperte. Puoi
            utilizzare dei cuscini su cui appoggiare le braccia lungo i fianchi. Controlla di essere
            disposto al centro del letto e che il tuo bacino sia ben posizionato nella depressione
            creata dal primo snodo.
        </li>
        <li class="m-3"><strong>Sul fianco a 30°:</strong> il corpo deve essere ruotato di circa 30° rispetto al piano del letto.
            Un cuscino sostiene la testa. Un cuscino, dietro la schiena, sostiene il tronco e
            consente di mantenere la posizione di rotazione. Un cuscino (o più) è posizionato fra
            le gambe lievemente flesse e sostiene quella superiore, che sarà leggermente più
            indietro rispetto a quella inferiore. Un cuscino in fondo al letto previene eventuali
            urti dei piedi contro la pediera del letto. Se necessario puoi utilizzare un piccolo
            cuscino o un supporto di gommapiuma foderato, per tenere il malleolo sollevato dal
            letto/cuscino. Puoi utilizzare un cuscino per appoggiare il braccio superiore in una
            posizione più comoda.
        </li>
        <li class="m-3"><strong>Sul fianco a 90°:</strong> questa posizione è la meno consigliata in quanto crea molta
            pressione sul trocantere. Un cuscino sostiene la testa. Uno (o più) cuscini sostengono
            la gamba superiore, leggermente piegata e spostata in avanti, in modo che sia
            parallela al letto. Un cuscino in fondo al letto previene eventuali urti dei piedi contro
            la pediera del letto. Puoi utilizzare un cuscino per appoggiare il braccio superiore in
            una posizione più comoda.
        </li>
        <li class="m-3"><strong>Prono:</strong> in questa posizione il cuscino sotto la testa deve essere molto sottile o può
            non esserci. Un cuscino sostiene torace e bacino riducendo la pressione su viso e
            spalle. Un cuscino (o più) sostiene le gambe evitando lo stiramento della caviglia ed
            evitando zone di pressione ristrette.
        </li>
    </ul>
    <h5>Per le persone con tetraplegia</h5>
    <p> È importante che il posizionamento degli arti superiori sia
        particolarmente curato, anche a letto. Ricorda di seguire le specifiche indicazioni e
        raccomandazioni date dal tuo fisioterapista/terapista occupazionale. Qui sotto trovi alcune
        posizioni comunemente utilizzate nel posizionamento a letto per prevenire complicanze agli
        arti superiori.
    </p>
</div>

<hr>

<div id="trasferimenti" class="chapter-container">
    <h4>Trasferimenti</h4>
    <p>A seconda delle tue caratteristiche e del livello della tua lesione, potrai raggiungere vari
        gradi di autonomia nei trasferimenti e potresti dover compiere i trasferimenti con tecniche
        o ausili diversi. Per questo non è possibile spiegarti ogni singolo metodo di trasferimento,
        cosa di cui invece si occuperà il tuo fisioterapista e/o terapista occupazionale, con il quale ti
        allenerai a raggiungere la massima autonomia, efficienza e sicurezza possibili. Ci sono però
        delle regole generali di sicurezza e di prevenzione che è sempre bene tenere a mente per
        evitare cadute, lesioni da pressione e altri problemi. Questi consigli possono essere utili
        anche per i caregiver che assistono o si occupano dei tuoi trasferimenti.
    </p>
    <ul>
        <li><strong>Avvicina il più possibile le due superfici di trasferimento:</strong> una distanza più
            ampia comporterà uno sforzo maggiore e un maggior rischio di cadute o di errori
            nella manovra.
        </li>
        <li><strong>Assicurati che le superfici di trasferimento siano a un’altezza più o meno simile:</strong> al massimo la superficie su cui ti vuoi trasferire può essere un po’ più bassa. Questa
            accortezza, oltre a rendere la manovra meno faticosa e più sicura, limita il rischio di
            urti e abrasioni che potrebbero portare a lesioni da pressione.
        </li>
        <li><strong>Assicurati che le superfici di trasferimento siano stabili:</strong> se devi trasferirti, da o su la
            carrozzina, assicurati che i freni siano ben inseriti, così come per qualsiasi altra
            superficie/ausilio su ruote.
        </li>
        <li><strong>Assicurati che gli appoggi per il trasferimento siano stabili:</strong> non basta infatti che le
            superfici siano stabili se ti appoggi su una loro parte instabile o che per esempio non
            è fatta per supportare il tuo peso. Inoltre, se hai bisogno di usare un maniglione o
            qualcosa di simile, come appoggio per il trasferimento, assicurati che sia ben fissato
            e sicuro prima di appoggiarci il tuo peso (soprattutto in luoghi pubblici o in cui compi
            il trasferimento per la prima volta).
        </li>
        <li><strong>Presta attenzione alla posizione delle tue gambe:</strong> è importante sempre considerare
            dove sono le tue gambe e posizionarle in modo adeguato prima della manovra di
            trasferimento, per evitare che possano battere contro qualcosa o rimanere
            addirittura incastrate. Questo, oltre a rendere la manovra più faticosa e più a rischio
            di cadute, potrebbe aumentare il rischio di lesioni da pressione in seguito a urti o
            abrasioni.
        </li>
        <li><strong>Considera la possibilità di farti aiutare:</strong> è importante che tu raggiunga la massima
            autonomia di cui sei capace, ma questo non vuol dire che se ti senti insicuro in un
            trasferimento tu non debba chiedere aiuto. Se per qualsiasi ragione hai dei dubbi o
            insicurezze su un trasferimento non esitare a chiedere un aiuto, per esempio al tuo
            caregiver o a un familiare, piuttosto che rischiare un trasferimento non sicuro.
            L’aiuto può essere anche semplicemente quello di “sorvegliarti” mentre svolgi la
            manovra, in maniera da poter intervenire tempestivamente se qualcosa andasse
            storto.
        </li>
        <li><strong>Considera l’economia articolare:</strong> è possibile che tu debba svolgere molti
            trasferimenti durante la giornata ed è quindi fondamentale che tu cerchi di sforzare
            il meno possibile le tue articolazioni ad ogni manovra per evitare di causare lesioni o
            infiammazioni alle articolazioni più sovraccaricate. Per maggiori informazioni leggi il
            capitolo <a href="article.php?name=economia-articolare">economia articolare</a>. Considera l’utilizzo dei guanti da carrozzina anche
            durante i trasferimenti, in quanto, creando più attrito su alcune superfici possono
            ridurre lo sforzo della tua mano e diminuire la possibilità che la mano scivoli dalla
            presa.
        </li>
        <li>Infine, prima di eseguire il trasferimento, considera come i movimenti involontari
            provocati da uno spasmo o la resistenza al movimento dovuta alla spasticità possono
            interferire.
        </li>
    </ul>
</div>

<hr>

<div id="riferimenti" class="chapter-container">
    <h6>Riferimenti</h6>