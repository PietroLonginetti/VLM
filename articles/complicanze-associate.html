<div class="chapter-container">
    <h1>COMPLICANZE ASSOCIATE</h1>
    <p>In questa sezione esploriamo alcune complicanze che possono essere associate alla lesione
        midollare di cui è bene che tu sia a conoscenza. Potresti soffrire o meno di questi disturbi,
        ma è comunque importante che tu sappia cosa sono, perché avvengono e quali soluzioni
        pratiche mettere in atto in caso si presentino.
    </p>
    <ul id="index" class="list-group">
        <li class="list-group-item"><a href="#spasticità">Spasticità</a></li>
        <li class="list-group-item"><a href="#contratture-ed-accorciamenti-muscolari">Contratture ed accorciamenti muscolari</a></li>
        <li class="list-group-item"><a href="#edemi-alle-gambe">Edemi alle gambe</a></li>
        <li class="list-group-item"><a href="#paraosteoartropatie">Paraosteoartropatie</a></li>
    </ul>
</div>

<div id="spasticità" class="chapter-container">
    <h4>Spasticità</h4>
    <p>La spasticità è un disturbo legato alla lesione midollare che potrebbe manifestarsi sul tuo
        corpo e che provoca contrazioni spontanee e involontarie di uno o più gruppi muscolari al di
        sotto del tuo livello di lesione. Può essere coinvolto qualsiasi gruppo muscolare e
        manifestarsi come un movimento singolo o come uno schema che comprende più
        articolazioni. La spasticità può essere avvertita come una lunga contrazione muscolare o
        come movimenti simili a salti (spasmi). La spasticità è diversa dalla rigidità in quanto
        dipende dalla velocità: più velocemente si muove un’articolazione, più spasmi e/o
        contrazioni involontarie si provocheranno.
    
    <h5>Cosa causa la spasticità?</h5>
    <p>Qualsiasi stimolo o input sensoriale ricevuto al di sotto del livello di lesione midollare può
        innescare i riflessi ed eccitare i muscoli. Poiché il cervello dopo la lesione non può
        più inviare un messaggio attraverso il midollo spinale per calmare il riflesso, la risposta del
        corpo allo stimolo è una contrazione involontaria dei muscoli flessori o di quelli estensori.
        Alcune cause più comuni che possono innescare e peggiorare la spasticità sono stimolazioni
        provenienti da:
    </p>
    <ul>
        <li>Movimento rapido che stira un muscolo sensibile</li>
        <li>Posizionamento improprio</li>
        <li>Infezioni (es. infezione della vescica)</li>
        <li>Distensione di intestino o vescica</li>
        <li>Ansia</li>
        <li>Uno sforzo</li>
        <li>Tutto ciò che potrebbe essere considerato spiacevole/doloroso per il corpo come:
            lesioni da pressione, unghia incarnita, ustione ma anche solo vestiti troppo stretti o
            temperatura ambientale troppo fredda.
        </li>
    </ul>

    <h5>Quali sono i vantaggi della spasticità?</h5>
    <ul>
        <li>Può essere un segnale per qualche problema del tuo corpo di cui non sei reso conto.</li>
        <li>Può mantenere parzialmente il tono muscolare (rallenta l’atrofia muscolare).</li>
        <li>Può migliorare la circolazione sanguigna.</li>
        <li>Gli spasmi provocati intenzionalmente possono aiutare con la funzione dell'intestino
            e della vescica.
        </li>
        <li>Può aiutare con varie attività funzionali come compiere trasferimenti, mantenere
            l’equilibrio, camminare ecc. La spasticità in flessione delle dita può essere sfruttata
            per afferrare oggetti.
        </li>
        <li>Può essere sfruttata per stimolare un’erezione.</li>
    </ul>

    <h5>Quali sono gli svantaggi della spasticità?</h5>
    <ul>
        <li>Può causare contratture o accorciamento dei muscoli coinvolti, limitando l’angolo di
            movimento di una o più articolazioni.
        </li>
        <li>Può indurre ad assumere una postura scorretta.</li>
        <li>Può causare dolore.</li>
        <li>Può interrompere il sonno e/o causare affaticamento.</li>
        <li>Può ostacolare la tua capacità di compiere trasferimenti, cambi di posizione e di
            mantenere l’equilibrio.
        </li>
        <li>Può provocare irritazioni della pelle per abrasioni dovute agli spasmi, che possono
            portare a lesioni da pressione.
        </li>
        <li>Può provocare incidenti intestinali e vescicali.</li>
    </ul>

    <h5>Come si può gestire la spasticità?</h5>
    <ol>
        <li class="m-3"><strong>Rimozione dello stimolo:</strong>
            <p>Ricorda che la spasticità può essere un segno di qualcosa che non va, un problema
                che non puoi sentire o di cui non ti sei reso conto.
                <br>Controlla:
            </p>
            <ul>
                <li>Indumenti stretti.</li>
                <li>Costipazione.</li>
                <li>Cuscino antidecubito sgonfio/mal posizionato/deformato.</li>
                <li>Tubi del catetere piegati.</li>
                <li>Tagli/lividi/ustioni.</li>
                <li>Segni di un'infezione del tratto urinario.</li>
                <li>Lesioni muscolari o articolari.</li>
            </ul>
        </li>
        <li class="m-3"><strong>Gestione fisioterapica/fisica:</strong>
            <ul>
                <li><strong>Postura e posizionamento:</strong> una buona postura, sia in carrozzina che a letto,
                    aiuta a mantenere i muscoli a una lunghezza adeguata e a prevenire
                    contratture e spasmi.
                </li>
                <li><strong>Stretching e mobilità:</strong> la routine quotidiana di mobilizzazione e stretching
                    può prevenire le contratture e ridurre al minimo la spasticità aiutando ad
                    allungare e rilassare il muscolo. Evita un allungamento rapido poiché
                    aumenterà la spasticità.
                </li>
                <li><strong>Ortesi:</strong> l’uso di ortesi può aiutare un arto a stare in una posizione corretta che
                    aiuti a prevenire la comparsa di spasmi e spasticità.
                </li>
                <li><strong>Postura eretta:</strong> la postura eretta serve ad allungare i muscoli che passano
                    molto tempo accorciati, come gli estensori di ginocchio o il muscolo del
                    polpaccio, riducendo i sintomi della spasticità. Puoi mantenere la postura
                    eretta passivamente, grazie all’uso di uno stabilizzatore per statica in postura
                    eretta (Standing) o di una carrozzina verticalizzante (vedi il capitolo <a href="article.php?name=esercizio-fisico">esercizio fisico</a>).
                </li>
                <li><strong>Tecniche neuroriabilitative:</strong> tecniche fisioterapiche che mirano a ridurre la
                    spasticità e migliorare il controllo muscolare nelle persone con lesione
                    incompleta.
                </li>
                <li><strong>Cammino:</strong> le persone con lesione incompleta, grazie ad ortesi, ausili o a
                    macchinari come esoscheletri o tapis roulant con sostegno del peso, possono
                    essere capaci di usare il cammino come metodo di allenamento. Questo tipo
                    di attività sembra avere un effetto anche di riduzione della spasticità.
                </li>
                <li><strong>Stimolazione elettrica funzionale (FES):</strong> l’uso di stimolazioni elettriche per
                    provocare l’attivazione di alcuni muscoli durante alcune attività fisiche
                    sembra ridurre i sintomi della spasticità.
                </li>
                <li><strong>Stimolazione elettrica nervosa transcutanea (TENS):</strong> l’uso di elettrodi che
                    stimolano i nervi sensitivi senza causare una contrazione muscolare.
                </li>
            </ul>
            <br><p>Le prove scientifiche sull’efficacia di queste “terapie” fisiche/fisioterapiche è ancora in discussione e
                necessitano di maggior ricerca, ma alcune vengono comunque consigliate spesso in quanto
                hanno provata efficacia su altri aspetti della tua salute (come i tanti benefici della postura
                eretta che puoi trovare elencati nel capitolo <a href="article.php?name=esercizio-fisico">esercizio fisico</a>). Consulta il tuo medico e/o
                fisioterapista per capire se e quali di questi trattamenti possono essere adatti a te.
            </p>
        </li>
        <li class="m-3"><strong>Terapia farmacologica:</strong>
            <p>È comune la prescrizione del medico di farmaci per via orale (es. Baclofen) o tramite
                iniezioni (es. botulino) in quanto ottengono spesso buoni risultati. Tutti i farmaci hanno però
                effetti collaterali da non sottovalutare e sarà il tuo medico a valutare quale tipo di terapia è
                più adatta a te.
            </p>
        </li>
    </ol>

    <h5>Conclusione</h5>
    <p>La spasticità è un problema di gestione, poiché non sarai probabilmente in grado di
        eliminare completamente i sintomi. Non ignorare un cambiamento nell'intensità o nelle
        caratteristiche della tua spasticità poiché può avere un grosso impatto sulla tua autonomia e
        sulle tue capacità, oltre che essere un campanello di allarme per altre complicanze.
    </p>
</div>

<hr>

<div id="contratture" class="chapter-container">
    <h4>Contratture</h4>
    <p>Le contratture e gli accorciamenti muscolo-tendinei possono portare alla perdita
        dell’escursione di movimento (passivo o attivo) di un’articolazione.
        Nelle persone con lesione midollare questo spesso avviene a causa della differenza di
        controllo muscolare o forza che possono avere i muscoli che muovono l’articolazione in un
        senso rispetto a quelli che la muovono nell’altro (flessione - estensione). Per esempio, una
        persona con lesione C5 potrà flettere il gomito ma non estenderlo, in quanto avrà il
        controllo solo del bicipite (flessore) e non del tricipite (estensore). Questo squilibrio lo
        porterà a stare spesso col gomito flesso e quindi col bicipite accorciato, portando
        quest’ultimo a irrigidirsi e a essere meno allungabile, rendendo più difficile l’estensione
        passiva del gomito. Se non sono prese le necessarie precauzioni la situazione peggiorerà fino
        a bloccare completamente il gomito in flessione, senza poterlo estendere nemmeno
        esercitando su di esso una forte pressione.
        Gli accorciamenti possono però avvenire anche su muscoli di cui non si ha controllo, quando
        questi vengono tenuti molto tempo nella stessa posizione di accorciamento e quindi spesso
        va a bloccare articolazioni come le anche o le ginocchia in chi usa la carrozzina, in quanto
        passeranno molto tempo flesse nella stessa posizione.
        La spasticità può essere spesso un elemento che può facilitare o causare la formazione di
        contratture, in quanto spesso colpisce il solito gruppo muscolare, contribuendo al suo
        accorciamento.
    </p>

    <h5>Cosa posso fare?</h5>
    <ul>
        <li><strong>Mobilizzazione e stretching:</strong> per prevenire gli accorciamenti è fondamentale che la
            tua routine giornaliera preveda una mobilizzazione di tutte le articolazioni (in tutte le
            normali direzioni) e stretching, così da allungare i muscoli e mantenerli elastici. Ciò
            può essere fatto per esempio la mattina, prima di alzarsi, e la sera subito prima di
            andare a letto (vedi il capitolo <a href="article.php?name=economia-articolare">economia articolare</a>). Se non sei in grado di
            mobilizzare in autonomia tutte le articolazioni, o ciò ti richiede troppo sforzo, chiedi
            assistenza al tuo caregiver o a un familiare. Ricorda di prestare attenzione a tutte le
            articolazioni, per esempio caviglie e dita dei piedi possono sviluppare accorciamenti
            e rigidità, aumentando così anche la probabilità di ferirsi mettendosi le scarpe.
        </li>
        <li><strong>Cambio di postura:</strong> presta attenzione a non tenere le articolazioni sempre nella
            stessa posizione, quando possibile. Per esempio, se hai passato tutto il giorno in
            carrozzina le tue anche e ginocchia saranno state flesse nella stessa posizione a
            lungo, perciò quando andrai a letto assicurati di posizionarti in modo da mantenerle
            estese; la posizione prona è molto indicata per ottenere questo effetto. Se sei
            costretto a stare a letto per un lungo periodo, ricordati di cambiare spesso posizione.
        </li>
        <li><strong>Postura eretta:</strong> consente di allungare tutti i muscoli che nella posizione seduta sono
            accorciati.
        </li>
        <li><strong>Ortesi:</strong> nelle lesioni cervicali spesso il problema degli accorciamenti è molto delicato
            per la funzionalità dell’arto superiore, quindi si dovrà dedicarvi particolari attenzioni,
            e può anche richiedere l’intervento del fisioterapista o del terapista occupazionale
            che possono consigliare l’uso di ortesi. Queste manterranno l’articolazione in una
            posizione ottimale per prevenire accorciamenti muscolari.
        </li>
    </ul>
</div>

<hr>

<div id="edemi" class="chapter-container">
    <h4>Edemi</h4>
    <p>Nelle persone con lesione midollare piedi e caviglie sono facilmente soggetti a edema
        (gonfiore dovuto a eccessiva presenza di liquidi) a causa del rallentamento del ritorno del
        sangue venoso dalle estremità verso il cuore. L’assenza o la scarsa capacità di contrazione
        dei muscoli delle gambe e la riduzione del tono e delle fibre muscolari che compongono le
        pareti dei vasi sanguigni al di sotto del livello di lesione, sono fra le cause che contribuiscono
        alla alterazione della circolazione sanguigna. Il gonfiore, oltre a creare un problema estetico,
        può essere fonte di stress per la pelle e limitare la mobilità articolare.
    </p>
        
    <p>Un rimedio efficace per prevenire la formazione di edemi si ottiene con l’uso di calze
        elastiche vasocompressive, spesso lunghe solo fino al ginocchio, indossate ogni mattina
        prima di scendere dal letto. Durante le ore di riposo a letto, la prevenzione degli edemi si
        effettua sollevando le gambe e i piedi con l’ausilio di due o tre cuscini, posizionati in modo
        da sostenere ginocchio e caviglia, evitando allo stesso tempo punti di pressione ristretti. Se il
        gonfiore continua anche facendo ricorso a tali provvedimenti, e soprattutto se l’edema
        compare soltanto o prevalentemente a carico di un unico arto (es. di un piede o di un
        polpaccio), bisogna porre la massima attenzione e rivolgersi al medico, perché ci si può
        trovare di fronte ad una trombosi venosa profonda (TVP).
    </p>

    <p><strong>Trombosi venosa profonda:</strong> è determinata dalla “chiusura”, totale o parziale, di una vena (solitamente negli arti
        inferiori o nella pelvi) da parte di un “tappo” (coagulo), che si forma all’interno del vaso, che
        ostacola il flusso di sangue dalla periferia verso i grossi vasi dell’addome ed il cuore (ritorno
        venoso). Una delle complicanze più pericolose delle TVP è l’embolia polmonare (occlusione
        delle arterie dei polmoni causata dagli emboli provenienti dal trombo venoso), che può
        anche essere mortale.
    </p>
</div>

<hr>

<div id="paraosteoartropatie" class="chapter-container">
    <h4>Paraosteoartropatie</h4>
    <p>Le paraosteoartropatie sono neoformazioni calcifiche, di consistenza e natura simile
        all’osso, che si sviluppano nei tessuti molli vicini alle articolazioni (per esempio tendini e
        legamenti) e che portano a una limitazione del movimento articolare fino ad arrivare a
        bloccarla completamente (anchilosi). Per evitare la loro formazione è fondamentale la
        corretta mobilizzazione giornaliera delle articolazioni sottolesionali (vedi capitolo <a href="article.php?name=economia-articolare">economia articolare</a>), ma anche il mantenimento di posture corrette.
    </p>

</div>

<hr>

<div id="riferimenti" class="chapter-container">
    <h6>Riferimenti</h6>
    <p>SCIRE community on Spasticity: http://scireproject.com/community/topic/spasticity/#spasticity-feel-look
    </p>
    <p>Living with SCI: https://livingwithsci.ca/spasticity/
    </p>
    <p>Blue book - 201 risposte alla mielolesione - terza edizione - Autore: Mauro Menarini, Judit Timar
    </p>
</div>